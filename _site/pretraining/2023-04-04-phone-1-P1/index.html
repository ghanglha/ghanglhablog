<html lang="bo">
<head>
    <meta charset="UTF-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1.0">
    <title>ཁ་པར་གྱིས་ཁྱེད་རང་རྗེས་འདེད་གཏོང་སྟངས།</title>
    <link rel="stylesheet" href="/assets/css/style.css">
    <script src="/assets/script/script.js"></script>
    <script src="/assets/script/simpleparallax.js"></script>
    <!-- Google tag (gtag.js) -->
<script async src="https://www.googletagmanager.com/gtag/js?id=G-3Z0SR5FQ62"></script>
<script>
  window.dataLayer = window.dataLayer || [];
  function gtag(){dataLayer.push(arguments);}
  gtag('js', new Date());

  gtag('config', 'G-3Z0SR5FQ62');
</script>

<!-- Matomo -->
<script>
  var _paq = window._paq = window._paq || [];
  /* tracker methods like "setCustomDimension" should be called before "trackPageView" */
  _paq.push(['trackPageView']);
  _paq.push(['enableLinkTracking']);
  (function() {
    var u="//matomo.ganglha.net/";
    _paq.push(['setTrackerUrl', u+'matomo.php']);
    _paq.push(['setSiteId', '1']);
    var d=document, g=d.createElement('script'), s=d.getElementsByTagName('script')[0];
    g.async=true; g.src=u+'matomo.js'; s.parentNode.insertBefore(g,s);
  })();
</script>
<!-- End Matomo Code -->
<!-- Matomo Tag Manager -->
<script>
  var _mtm = window._mtm = window._mtm || [];
  _mtm.push({'mtm.startTime': (new Date().getTime()), 'event': 'mtm.Start'});
  (function() {
    var d=document, g=d.createElement('script'), s=d.getElementsByTagName('script')[0];
    g.async=true; g.src='http://matomo.ganglha.net/js/container_mAN1RLTs.js'; s.parentNode.insertBefore(g,s);
  })();
</script>
<!-- End Matomo Tag Manager -->

</head>
<body>

    <div class="container-flued blog-container" style='background-image:url(/assets/icons/grassland.jpg)'>
        <div class="banner-featured ">
            <div class="banner-title article-heading">
                <h1>Pretraining topic: ཁ་པར་གྱིས་ཁྱེད་རང་རྗེས་འདེད་གཏོང་སྟངས།</h1>
                <span>10/14/2023</span>
            </div>
        </div>
    </div>
    <div class="container">
    <section>
        <article>
           <p>ཁ་པར་གྱི་བྱང་བུ་ཉོ་སྐབས། བྱང་བུ་བཙོང་མཁན་གྱིས་བྱང་བུ་ཐོ་འགོད་བྱེད་པའི་ཆེད་དུ། ཁྱེད་རང་སྐོར་གྱི་གནས་ཚུལ་རིགས་ཏེ། དཔེར་ན། རུས་མིང་དང་། སྐྱེས་ཚེས། སྡོད་གནས་ཁ་བྱང་སོགས་བསྡུ་ལེན་བྱེད་ཀྱི་ཡོད། དེར་བརྟེན། ཁྱེད་ཀྱིས་ཁ་པར་ཞིག་གཏོང་བའི་སྐབས་སུ། ཁ་པར་བརྡ་རྟགས་ཀྱི་ལྕགས་སྡོང་གིས་ཁྱེད་ཀྱི་རྒྱལ་སྤྱིའི་ཁ་པར་ཡོ་ཆས་ཀྱི་ངོ་རྟགས་(IMEI)དང་རྒྱལ་སྤྱིའི་ཁ་པར་འཛད་སྤྱོད་པའི་ངོ་རྟགས་(IMSI)གཉིས་ཀྱི་ཟིན་ཐོ་ཉར་ཚགས་བྱེད་ཀྱི་ཡོད་ལ། དེ་བརྒྱུད་ནས་མ་འོངས་པར་ཁྱེད་རང་ངོས་འཛིན་བྱེད་ནུས།</p>

<p>རྒྱལ་སྤྱིའི་ཁ་པར་འཛད་སྤྱོད་པའི་ངོ་རྟགས་(IMSI)
 རྒྱལ་སྤྱིའི་ཁ་པར་འཛད་སྤྱོད་པའི་ངོ་རྟགས་ནི། ཁ་པར་འཛད་སྤྱོད་པ་དང་སྦྲེལ་ཡོད་པའི་ཐུན་མིན་གྱི་ ID ཨང་གྲངས་ཤིག་ཡིན། ཨང་གྲངས་དེ་ཁ་པར་གྱི་བྱང་བུའི་ནང་དུ་ཉར་ཚགས་བྱས་ཡོད་ལ། དེས་འཛད་སྤྱོད་པའི་སྐོར་གྱི་གནས་ཚུལ་ཆ་ཚང་ངོས་འཛིན་བྱེད་ནུས།</p>

<p>རྒྱལ་སྤྱིའི་ཁ་པར་ཡོ་ཆས་ཀྱི་ངོ་རྟགས (IMEI)
རྒྱལ་སྤྱིའི་ཁ་པར་ཡོ་ཆས་ཀྱི་ངོ་རྟགས་ནི། ལག་ཐོགས་ཁ་པར་དང་འཁོར་སྐར་ཁ་པར་སོགས་ངོས་འཛིན་བྱེད་སྤྱད་ཀྱི་ཐུན་མོང་མ་ཡིན་པའི་ཨང་གྲངས་ཤིག་ཡིན།</p>

<p><img src="/assets/images/pt-images/img1.png" alt="assets/images/pt-images/img1.png" /></p>

<p>རྒྱལ་སྤྱིའི་ཁ་པར་ཡོ་ཆས་ཀྱི་ངོ་རྟགས (IMEI)
རྒྱལ་སྤྱིའི་ཁ་པར་ཡོ་ཆས་ཀྱི་ངོ་རྟགས་ནི། ལག་ཐོགས་ཁ་པར་དང་འཁོར་སྐར་ཁ་པར་སོགས་ངོས་འཛིན་བྱེད་སྤྱད་ཀྱི་ཐུན་མོང་མ་ཡིན་པའི་ཨང་གྲངས་ཤིག་ཡིན།</p>

<p><img src="/assets/images/pt-images/img2.png" alt="assets/images/pt-images/img2.png" /></p>

<p>IMSI དང་ IMEI་ཕན་ཚུན་ལ་འབྲེལ་བ་ཆགས་སྟངས། 
ཁྱེད་ཀྱིས་བྱང་བུ་ཐོ་འགོད་བྱས་ཏེ་བཀོལ་སྤྱོད་བྱེད་འགོ་བཙུགས་མཚམས། རྒྱལ་སྤྱིའི་ཁ་པར་འཛད་སྤྱོད་པའི་ངོ་རྟགས་དང་རྒྱལ་སྤྱིའི་ཁ་པར་ཡོ་ཆས་ཀྱི་ངོ་རྟགས་གཉིས་རང་འགུལ་གྱི་ཐོག་ནས་ཕན་ཚུན་ལ་སྦྲེལ་གྱི་ཡོད་ལ། དེ་གཉིས་ཀ་བརྡ་རྟགས་ཀྱི་ལྕགས་སྡོང་ལ་ཐོ་འགོད་བྱེད་ཀྱི་ཡོད། གལ་ཏེ། ཁྱེད་ཀྱིས་རང་ཉིད་མི་གཞན་པའི་གསང་མྱུལ་འོག་ཏུ་ཤོར་ཚར་ཡོད་པའི་དོགས་པ་བྱུང་ཚེ། ཁ་པར་གྱི་བྱང་བུ་བརྗེས་པ་ཙམ་གྱིས་མི་འགྲིག་པར། ཁ་པར་ཡང་བརྗེ་དགོས།</p>

<p>བརྡ་རྟགས་ལྕགས་སྡོང་གི་ཟུར་གསུམ་མའི་བཀོད་པ།</p>

<p>བརྡ་རྟགས་ཀྱི་ལྕགས་སྡོང་གི་ཟུར་གསུམ་མའི་བཀོད་པ་ནི། ལག་ཐོགས་ཁ་པར་ཡོད་སའི་ས་གནས་གང་ཡིན་ངོས་འཛིན་བྱེད་པའི་ཆེད་དུ་ཡོངས་ཁྱབ་ཀྱི་ཐོག་ནས་བཀོལ་སྤྱོད་བྱེད་བཞིན་པའི་ལག་རྩལ་ཞིག་ཡིན། ཁ་པར་གྱི་བརྡ་རྟགས་དེ་ཉེ་འཁོར་དུ་ཡོད་པའི་བརྡ་རྟགས་ཀྱི་ལྕགས་སྡོང་གསུམ་དང་དེ་ལས་མང་བས་བཟུང་སྟེ་ཟུར་གསུམ་མའི་བཀོད་པ་དེར་བྱེད་ལས་རྩོམ་དུ་འཇུག་གི་ཡོད། བརྟ་རྟགས་གསུམ་ཕན་ཚུན་ལ་བསྣོལ་སྐབས་ཟུར་གསུམ་མའི་བཀོད་པ་དེ་འབྱུང་གི་ཡོད། ལག་ཐོགས་ཁ་པར་ནས་བརྡ་རྟགས་ཀྱི་ལྕགས་སྡོང་གསུམ་བར་གྱི་རྒྱང་ཐག་ལ་གཞིགས་ཏེ་ཁ་པར་དེ་གང་དུ་ཡོད་མེད་ཀྱི་ས་གནས་ཚོད་དཔག་བྱེད་ཐུབ་ཀྱི་ཡོད།</p>

<p><img src="/assets/images/pt-images/img3.png" alt="assets/images/pt-images/img3.png" /></p>

<h2 id="ཁཔརགྱིསཁྱེདལལྐོགཉནབྱེདསྟངས">ཁ་པར་གྱིས་ཁྱེད་ལ་ལྐོག་ཉན་བྱེད་སྟངས།</h2>

<p>ཁ་པར་གྱི་སྐད་སྦུག་ནི། ཁ་པར་ནང་གི་གཞི་རྩའི་ཆ་ཤས་ཤིག་ཡིན་ལ། དེ་མི་ཚོས་དུས་རྒྱུན་བེད་སྤྱད་དེ་ཕན་ཚུན་ལ་འབྲེལ་མཐུད་དང་ཁ་བརྡ་བྱེད་ཀྱི་ཡོད། བྱེད་ལས་དེ་གཅིག་པུ་ཙམ་མ་ཡིན་པར། མི་གཞན་གྱིས་ཁྱེད་ཀྱི་ཁ་པར་གྱི་སྐད་སྦུག་སྤྱད་དེ་རྟག་ཏུ་ཁྱེད་ཀྱི་བྱེད་སྒོ་ཁག་ལ་གསང་བའི་ཐོག་ནས་ལྐོག་ཉན་བྱེད་ཐུབ།</p>

<p>དཔེར་ན། 
ཁྱེད་ཀྱི་ཁ་པར་ནང་གི་སྐད་སྦུག་བཀོལ་སྤྱོད་བྱེད་མཁན་གྱིས་བཀོལ་ཆས་ཚང་མས་ཁྱེད་ཀྱིས་བཀོལ་ཆས་གང་རུང་བཀོལ་སྤྱོད་བྱེད་སྐབས་དང་། ཉིན་མ་རེ་རེའི་ཁ་བརྡ་ཡོངས་རྫོགས་ལ་ལྐོག་ཉན་བྱེད་ཐུབ། 
གནད་དོན་སེལ་ཐབས། བཀོལ་ཆས་ཁག་གི་ཆོག་མཆན་ཚོད་འཛིན་བྱེད་དགོས།
གནད་དོན་སེལ་ཐབས། གསང་བའི་ཁ་བརྡའི་ཆེད་དུ། སྣེ་གཉིས་བར་གྱི་གསང་སྡོམ་མཁོ་སྤྲོད་བྱེད་མཁན་གྱི་འབྲེལ་མཐུད་བཀོལ་ཆས་སྤྱོད་དགོས།</p>

<ul>
  <li>ཀུ་ཤུ་ནང་གི་སེ་རེ(Siri)་དང་། ཨ་མེ་ཛོམ་གྱི་ཨེ་ལེ་ཁི་རྫ(Alexa) དང་། ཧྭ་ཝེའི་སེ་ལེ་ཡ(Celia)་སོགས་སྐད་སྒྲ་རོགས་འདེགས་བཀོལ་ཆས་སོགས་ཀྱིས་ཁྱེད་ཀྱི་ཁ་པར་ནང་གི་སྐད་སྦུག་བཀོལ་སྤྱོད་ལོག་པ་བཏང་སྟེ། ཁྱེད་ཀྱི་ཁ་བརྡ་ལ་ལྐོག་ཉན་བྱེད་ཐུབ།</li>
  <li>གནད་དོན་སེལ་ཐབས། ཁ་པར་ནས་གཏོང་ལེན་བྱེད་ཀྱི་ཡོད་པའི་བརྡ་རྟགས་བཀག་འགོག་བྱེད་ཆེད། སོ་སོའི་ཁ་པར་བརྡ་རྟགས་འགོག་བྱེད་ཀྱི་འགྱིག་ཁུག་ནང་ཉར་དགོས།
    <ul>
      <li>ཁྱེད་ཀྱི་ཁ་པར་ལ་མི་གཞན་གྱིས་འཇབ་རྒོལ་ཐེབས་ཚེ། འཇབ་རྒོལ་པས་ཁྱེད་ཀྱི་ཁ་བརྡ་གསང་ཉན་བྱེད་ཐུབ་པ་མ་ཟད། སྒྲ་ཡང་ཕབ་ཐུབ།</li>
    </ul>
  </li>
  <li>གནད་དོན་སེལ་ཐབས། གསང་བའི་ཁ་བརྡ་བྱེད་སྐབས། ཁ་པར་རང་ཉིད་དང་ལྷན་དུ་མ་འཇོག
    <ul>
      <li>བརྡ་འཕྲིན་ཞབས་ཞུ་མཁོ་སྤྲོད་བྱེད་མཁན་གྱི་བཟོ་ལས་ཁང་གིས་ཁྱེད་ཀྱི་ཁ་པར་ལ་བར་གཅོད་དང་ལྐོག་ཉན་བྱེད་ཐུབ།</li>
    </ul>
  </li>
  <li>གནད་དོན་སེལ་ཐབས། གསང་བའི་ཁ་བརྡའི་ཆེད་དུ། སྣེ་གཉིས་བར་གྱི་གསང་སྡོམ་མཁོ་སྤྲོད་བྱེད་མཁན་གྱི་འབྲེལ་མཐུད་བཀོལ་ཆས་སྤྱོད་དགོས། 
ཀུ་ཤུ་དང་ཨན་ཌོ་མ་ལག་གི་བདེ་འཇགས།</li>
</ul>

<table>
  <thead>
    <tr>
      <th>ཁྱད་ཆོས།</th>
      <th style="text-align: center">ཀུ་ཤུ་མ་ལག་གི་བདེ་འཇགས།</th>
      <th style="text-align: right">ཨན་ཌོ་མ་ལག་གི་བདེ་འཇགས།</th>
    </tr>
  </thead>
  <tbody>
    <tr>
      <td>ཡོ་ཆས་ཀྱི་སྒོ་ལྕགས།</td>
      <td style="text-align: center">གསང་གྲངས། གསང་ཚིག ངོ་གདོང་ངོས་འཛིན།</td>
      <td style="text-align: right">དཔེ་དབྱིབས། གསང་གྲངས། གསང་ཚིག མཛུབ་རིས།</td>
    </tr>
    <tr>
      <td>གཞི་གྲངས་དོ་དམ།</td>
      <td style="text-align: center">སྔོན་ཚུད་ནས་སྡུད་སྡེར་ཡོངས་རྫོགས་གསང་སྡོམ།</td>
      <td style="text-align: right">སྔོན་ཚུད་ནས་སྡུད་སྡེར་ཡོངས་རྫོགས་གསང་སྡོམ།</td>
    </tr>
    <tr>
      <td>བཀོལ་ཆས་ནང་འཇུག</td>
      <td style="text-align: center">ཀུ་ཤུ་བིམ་མཛོད་ཁོ་ན།</td>
      <td style="text-align: right">བཀོལ་ཆས་ཚོང་ཁང་དང་། གནས་གང་རུང་ནས་ནང་འཇུག</td>
    </tr>
    <tr>
      <td>ཉེར་སྤྱོད་མ་ལག</td>
      <td style="text-align: center">རང་བདག་མ་ལག  རང་དབང་མ་ལག་གི་མཉེན་ཆས་ཁག་ནི་ཚོང་ལས་མཉེན་ཆས་ཡིན་པས། བོགས་མར་གཏོང་ཆོག་ལ། བཙོང་ཡང་ཆོག</td>
      <td style="text-align: right">ཁུངས་འབྱེད་མ་ལག ཁུངས་འབྱེད་མ་ལག་གི་ཡོངས་ཁུངས་ཨང་ཚབ་དེར་མི་ཚང་མས་རང་དབང་གི་སྒོ་ནས་ཞིབ་བཤེར་བྱེད་ཆོག་ལ འགྱུར་བ་དང་ཡར་རྒྱས་ཀྱང་གཏོང་ཆོག</td>
    </tr>
    <tr>
      <td>ཉེར་སྤྱོད་མ་ལག་དང་བདེ་འཇགས་གསར་སྣོན།</td>
      <td style="text-align: center">ལོ་ལྔའི་ཙམ་ལ་གསར་སྣོན།</td>
      <td style="text-align: right">ལོ་གསུམ་ཙམ་ལ།</td>
    </tr>
    <tr>
      <td>བཀོལ་ཆས་ཟུར་འཇུག ཁྱད་ཆོས་འདིས་གཞུང་འབྲེལ་གྱི་བཀོལ་ཆས་ཚོང་ཁང་མ་ཡིན་པའི་གནས་གང་རུང་ནས་བཀོལ་ཆས་ཕབ་ལེན་བྱེད་དུ་འཇུག</td>
      <td style="text-align: center">མེད།</td>
      <td style="text-align: right">ཡོད།</td>
    </tr>
    <tr>
      <td>བྱེ་སྒམ། བྱེ་སྒམ་ནི་འཁོར་སྐྱོད་བྱེད་བཞིན་པའི་བྱ་རིམ་ཁག་དབྱེ་བ་འབྱེད་བྱེད་ཀྱི་བདེ་འཇགས་ཀྱི་མ་ལག་ཅིག་ཡིན་ལ། དེས་མ་ལག་ལ་སྐྱོན་མ་ཤོར་བ་དང་མཉེན་ཆས་ཁོངས་ཀྱི་སྐྱོན་ཆ་དག་སེལ་བྱེད་པའི་ཆེད་དུ་རྩོལ་བ་བྱེད་ཀྱི་ཡོད།</td>
      <td style="text-align: center">བྱེ་སྒམ་བཀོལ་གྱི་ཡོད།</td>
      <td style="text-align: right">བྱེ་སྒམ་བཀོལ་གྱི་ཡོད།</td>
    </tr>
  </tbody>
</table>

<p>** ཨན་ཌོ་མ་ལག་ཀུ་ཤུ་ལས་བཟང་བའི་རྒྱུ་མཚན། 
འབྲེལ་མཐུད་ཀྱི་བཀོལ་ཆས་བརྟན་ཤོས་རིགས་བཀོལ་སྤྱོད་བྱས་ཏེ་དྲ་མྱུལ་བྱེད་པར། ཀུ་ཤུ་ཁ་པར་ལ་བཀག་རྒྱ་ཆེན་པོ་ཡོད། ཀུ་ཤུ་ཁ་པར་བཀོལ་སྤྱོད་བྱེད་མཁན་ཚོས། ཀུ་ཤུ་བིམ་མཛོད་ཀྱི་ནང་དུ་ཡོད་པའི་བཀོལ་ཆས་ཁོ་ན་མ་གཏོགས་བཀོལ་སྤྱོད་བྱེད་མི་ཐུབ། འོན་ཀྱང་། ཨན་ཌོ་ཁ་པར་བཀོལ་སྤྱོད་བྱེད་མཁན་ཚོས། ཨན་ཌོ་ཁ་པར་གྱི་གཞུང་འབྲེལ་བཀོལ་ཆས་ཚོང་ཁང་མ་ཡིན་པའི་དྲ་སྟེང་གི་གནས་མང་པོ་ནས་མཉེན་ཆས་སྣ་ཚོགས་ཕབ་ལེན་བྱས་ཏེ་བཀོལ་སྤྱོད་བྱེད་ཐུབ། དེའི་དོན་ནི། དཔེར་ན། གཞུང་འབྲེལ་གྱི་བཀོལ་ཆས་ཚོང་ཁང་ནས་རྙེད་མི་ཐུབ་པའི་བདེ་འཇགས་ཀྱི་འབྲེལ་མཐུད་བཀོལ་ཆས་རིགས་དྲ་ཚིགས་གཞན་པ་ནས་ཕབ་ལེན་བྱས་ཏེ། རང་ཉིད་ཀྱི་ཁ་པར་ནང་དུ་ཟུར་འཇུག་བྱེད་ཐུབ། འོན་ཀྱང་། ཀུ་ཤུ་ཁ་པར་ནང་དུ་བཀོལ་ཆས་ཟུར་འཇུག་བྱེད་པའི་ཆོག་མཆན་རྩ་བ་ནས་མི་ཐོབ། **</p>

<p>བཀོལ་ཆས་ཟུར་འཇུག</p>

<p>བཀོལ་ཆས་ཟུར་འཇུག་ནི། རང་ཉིད་ཀྱི་ཁ་པར་ནང་དུ་ཡོད་པའི་གཞུང་འབྲེལ་གྱི་བཀོལ་ཆས་ཚོང་ཁང་བཀོལ་སྤྱོད་མ་བྱས་པར། དྲ་གནས་གཞན་ནས་མཉེན་ཆས་ཕབ་ལེན་བྱས་ཏེ། ནང་འཇུག་བྱེད་པ་ལ་ཟེར།</p>

<p>དེ་མ་ཟད། ཨན་ཌོ་ནི། ཁུངས་འབྱེད་ཀྱི་སྡིངས་ཆ་ཞིག་ཡིན་སྟབས། ཁ་པར་ཐེངས་དང་པོར་བཀོལ་སྤྱོད་བྱེད་པའི་ཆེད་དུ། སྒྲིག་འགོད་བྱེད་སྐབས་ཡིག་ཟམ་གྱི་ཐོ་མཛོད་ནང་དུ་འཛུལ་དགོས་པའི་ངེས་པ་མེད། བཀོལ་ཆས་ཡོད་དོ་ཅོག་ཟུར་འཇུག་གྱི་ལམ་ཁ་བརྒྱུད་དེ་ནང་འཇུག་བྱེད་ཆོག</p>

<p>ང་ཚོར་དགོས་པའི་བཀོལ་ཆས་མང་པོ་ཞིག་ཀུ་ཤུ་བིམ་མཛོད་ཀྱི་ཁོངས་ནས་ཕབ་ལེན་བྱེད་རྒྱུ་མེད། ལྷག་པར་དུ། རྒྱལ་ནང་གི་ཀུ་ཤུ་བིམ་མཛོད་ཀྱི་ནང་ནས་ང་ཚོར་དགོས་པའི་བཀོལ་ཆས་མང་དག་ཅིག་སྔོན་ཚུད་ནས་ཀུ་ཤུ་བཟོ་ཚོང་ཁང་གིས་མེད་པར་བཟོས་ཡོད།  རྒྱལ་ནང་གི་ཆ་འཕྲིན་བཀག་སྡོམ་གྱི་རྒྱུ་རྐྱེན་དེའི་དབང་གིས། རྒྱལ་ནང་གི་ཀུ་ཤུ་བིམ་མཛོད་ཀྱི་ནང་དུ་དགོས་གལ་ཆེ་བའི་བདེ་འཇགས་ཀྱི་བཀོལ་ཆས་ཕལ་ཆེ་བ་བཀག་ཚར་ཡོད། དེ་བས་ཀུ་ཤུ་འཛད་སྤྱོད་པ་ཚོར་གདམ་ག་གང་ཡང་མེད། འོན་ཀྱང་། དེ་ལས་ལྡོག་སྟེ། ཨན་ཌོ་ཁ་པར་བཀོལ་སྤྱོད་བྱེད་མཁན་བྱེད་མཁན་ཚོས། ཕྱོགས་གསུམ་པའི་བཀོལ་ཆས་ཚོང་ཁང་མཉེན་ཆས་ཕབ་ལེན་བྱེད་ཆོག་པ་མ་ཟད། མཉེན་ཆས་རིགས་ཕན་ཚུན་ལ་བརྒྱུད་སྐུར་བྱས་ཏེ་ཐད་ཀར་ནང་འཇུག་ཀྱང་བྱེད་ཐུབ།</p>

<p>ཉེན་བརྡ།</p>

<p>ཨན་ཌོ་ཁ་པར་བཀོལ་ཆས་ཟུར་འཇུག་བྱེད་པ་དེར་ཉེན་ཁ་གང་ཡང་མེད་པ་མ་ཡིན་ཏེ། ཁྱད་ཆོས་དེས་ཁྱེད་ལ་ཨན་ཌོ་མ་ལག་གི་གཞུང་འབྲེལ་བཀོལ་ཆས་ཚོང་ཁང་མ་ཡིན་པའི་ཁུངས་གཞན་པ་ནས་བཀོལ་ཆས་ཕབ་ལེན་བྱེད་དུ་འཇུག་གི་ཡོད་སྟབས། གནོད་སེམས་ཅན་གྱི་མི་ཚོས་ཁྱད་ཆོས་དེ་བཀོལ་སྤྱོད་ལོག་པ་བཏང་སྟེ་གནོད་ཚབས་ཆེ་བའི་བཀོལ་ཆས་བརྒྱུད་སྤེལ་བྱེད་སྲིད། དེ་བས། རང་ཉིད་ལ་ངེས་པར་དུ་དགོས་པའི་བཀོལ་ཆས་ཡིན་ན་མ་གཏོགས། དེ་མིན་གྱི་བཀོལ་ཆས་གང་བྱུང་ཕབ་ལེན་དང་ནང་འཇུག་མ་བྱེད། རང་ཉིད་ཀྱི་ཁ་པར་ནང་དུ་བཀོལ་ཆས་ཇི་ཙམ་གྱིས་ཉུང་ན། དེ་ཙམ་གྱིས་སོ་སོའི་བདེ་འཇགས་ལ་ཕན། རང་ཉིད་ལ་དགོས་པའི་བཀོལ་ཆས་ཤིག་ཨན་ཌོ་མ་ལག་གི་གཞུང་འབྲེལ་བཀོལ་ཆས་ཚོང་ཁང་དུ་ཕབ་ལེན་བྱེད་རྒྱུ་མི་འདུག་ཚེ། བཀོལ་ཆས་དེའི་གཞུང་འབྲེལ་དྲ་ངོས་སུ་ཕེབས་ཏེ་ཕབ་ལེན་གྱི་གདམ་ག་གཞན་འཚོལ་རོགས།</p>

<h2 id="སྤྲིནམཛོད-ཁཔརསྤྲིནམཛོདལམསྦྲེལ">སྤྲིན་མཛོད། (ཁ་པར་སྤྲིན་མཛོད་ལ་མ་སྦྲེལ།)</h2>

<p>ཁྱེད་ཀྱིས་ཀུ་ཤུ་ཉོས་ནས་ཐེངས་དང་པོར་བཀོལ་སྤྱོད་བྱེད་སྐབས། བཀོལ་ཆས་རིགས་ཕབ་ལེན་བྱེད་པར། རང་ཉིད་ཀྱི་ཀུ་ཤུ་བིམ་མཛོད་ཀྱི་ID དང་གསང་གྲངས་ངེས་པར་དུ་གཏགས་དགོས་ཀྱི་ཡོད། དེ་མ་ཟད། ཁ་པར་ནང་གི་གཞི་གྲངས་ཁག་ཀུ་ཤུ་བིམ་མཛོད་ཀྱི་ནང་དུ་གྲབས་ཉར་བྱེད་པའི་ཆེད་དུ། ཀུ་ཤུ་མ་ལག་གིས་ཁྱེད་ཀྱི་ཁ་པར་དང་སྤྲིན་མཛོད་iCloud གཉིས་ཕན་ཚུན་ལ་སྦྲེལ་བའི་རེ་སྐུལ་ཞུ་སྲིད།</p>

<p>ཡིན་ནའང་། སྤྱི་ལོ་༢༠༡༨་ལོར། ཀུ་ཤུ་བཟོ་ཚོང་ཁང་གིས་རྒྱ་ནང་གི་ཀུ་ཤུ་འཛད་སྤྱོད་པ་ཚོའི་སྤྲིན་མཛོད་དོ་དམ་གྱི་དབང་ཚད་སྲིད་གཞུང་གི་ཆོག་མཆན་ཐོབ་པའི་ཀོས་ཀྲུག་ཞིང་ཆེན་ནང་གི་སྤྲིན་སྟེང་ཀོས་ཀྲུག་གཞི་གྲངས་ཆེན་པོའི་ཐོན་ལས་འཕེལ་རྒྱས་ཚད་ཡོད་སྤྱི་གཉེར་ཁང་གི་ལག་པར་རྩིས་སྤྲོད་གནང་ཡོད། དེའི་རྐྱེན་གྱིས། རྒྱ་ནང་གི་ཀུ་ཤུ་འཛད་སྤྱོད་པ་ཚོས་སྤྲིན་སྟེང་ཀོས་ཀྲུག་ལ་སོ་སོའི་སྤྲིན་མཛོད་ནང་གི་གཞི་གྲངས་ཁག་དོ་དམ་བྱེད་ཆོག་པའི་དབང་ཚད་ངོས་ལེན་བྱེད་དགོས་ཀྱི་ཡོད། ཀུ་ཤུ་བཟོ་ཚོང་ཁང་གིས་འགྱུར་བ་དེ་གཏོང་དགོས་པའི་དམིགས་ཡུལ་ནི། སྤྲིན་མཛོད་ཀྱི་ཞབས་ཞུ་ཡར་རྒྱས་གཏོང་རྒྱུ་དང་། སྲིད་གཞུང་གི་ལྟ་སྐུལ་དོ་དམ་ལ་བརྩི་སྲུང་བྱེད་རྒྱུའི་ཆེད་དུ་ཡིན་ཅེས་བརྗོད་ཡོད།
སྤྲིན་མཛོད་ཀྱི་ཆ་རྐྱེན་དེའི་ནང་དུ། རྒྱ་ནང་གི་ཀུ་ཤུ་འཛད་སྤྱོད་པ་ཚོའི་གཞི་གྲངས་ཆ་ཚང་ཀུ་ཤུ་བཟོ་ཚོང་ཁང་དང་རྒྱ་ནང་གི་སྤྲིན་སྟེང་ཀོས་ཀྲུག་བཟོ་ལས་ཁང་གཉིས་ཀའི་ལག་པར་ཡོད་པ་མ་ཟད། གཞི་གྲངས་དེ་དག་ཁྲིམས་ཐོག་གི་གཏན་འབེབས་གཞིར་བཟུང་སྟེ་ཕན་ཚུན་བར་བརྒྱུད་གཏོང་དང་མཉམ་སྤྱོད་བྱེད་ཆོག་པའི་དོན་ཚན་གསར་པ་ཞིག་བཅུག་ཡོད། ཀུ་ཤུ་བཟོ་ཚོང་ཁང་གིས་སྲིད་གཞུང་ལ་གཞི་གྲངས་ལྟེ་གནས་སྟངས་འཛིན་བྱེད་ཆོག་པའི་དབང་ཆ་སྤྲད་པ་ལ་བརྟེན་ནས། སྲིད་གཞུང་གི་ལས་བྱེད་མི་སྣ་གང་རུང་གིས། ཀུ་ཤུ་བཟོ་ཚོང་ཁང་གི་གཞི་གྲངས་ཀྱི་ལྟེ་གནས་ཀྱི་རྩིས་འཕྲུལ་ཁག་དོ་དམ་བྱེད་ཐུབ་ཀྱི་ཡོད།</p>

<p>སྤྱིར་ཀུ་ཤུ་བཟོ་ཚོང་ཁང་གིས་ཉར་ཚགས་བྱས་པའི་རྒྱ་ནང་གི་ཀུ་ཤུ་འཛད་སྤྱོད་པ་ཚོའི་གཞི་གྲངས་ཁག་གསང་སྡོམ་བྱས་ཡོད་ཀྱང་། གསང་གྲོལ་གྱི་ལྡེ་མིག་ཁག་ཀྱང་གཞི་གྲངས་ལྟེ་གནས་དེ་རང་དུ་ཉར་ཚགས་བྱེད་ཀྱི་ཡོད་སྟབས། འཛམ་གླིང་གི་རྒྱལ་ཁབ་གཞན་ཁག་ནང་གི་ཚད་མཐོ་བའི་ཀུ་ཤུའི་བདེ་འཇགས་ཀྱི་ལག་ལེན་བྱེད་སྟངས་དང་མི་འདྲ་བར། རྒྱ་ནང་གི་འཛད་སྤྱོད་པའི་གཞི་གྲངས་ཆ་ཚང་གཞུང་གི་ལས་བྱེད་ཚོར་ལས་སླ་པོའི་ཐོག་ནས་རག་ཐུབ་ཀྱི་ཡོད།
བདེ་འཇགས་ཆེད་མཁས་པ་དང་། ཀུ་ཤུ་བཟོ་ཚོང་ཁང་གི་བཟོ་བཀོད་པ་ཚོས་བརྗོད་ན། སྲིད་གཞུང་གིས་ཀུ་ཤུ་བཟོ་ཚོང་ཁང་གི་གཞི་གྲངས་ལྟེ་གནས་ལ་སྟངས་འཛིན་བྱས་ཡོད་པ་དེས། ཀུ་ཤུ་འཛད་སྤྱོད་པ་ཚོའི་ཁ་པར་ནང་གི་པར་དང་། ཡིག་ཆ། འབྲེལ་མི། ཡིག་ཟམ། དེ་བཞིན་འཛད་སྤྱོད་པའི་སྡོད་གནས་སོགས་སྲིད་གཞུང་ལ་རག་ཐུབ་ཀྱི་ཡོད་ཟེར།</p>

<p>ཀུ་ཤུ་བཟོ་ཚོང་ཁང་ལ་ཆ་མཚོན་ན། འདས་པའི་དུས་སུ་མི་སྒེར་གྱི་གཞི་གྲངས་སྲུང་སྐྱོབ་བྱས་པ་ལ་བརྟེན་ནས་ཧ་ཅང་སྐད་གྲགས་ཆེན་པོ་ཆགས་ཡོད་རུང་། ཉེ་བའི་དུས་སུ། སྲིད་གཞུང་གི་ཁེ་ཕན་དང་སོ་སོའི་ཚོང་གི་ཁེ་ཕན་གཅིག་པུར་མགོ་འཁོར་ཏེ་ག་ལེར་འཛད་སྤྱོད་པའི་ཁེ་ཕན་རྡོག་བརྫིས་གཏོང་འགོ་བཙུགས་ཡོད།</p>

<p>རང་ཉིད་ཁག་གཞི་གྲངས་ཁག་སྲིད་གཞུང་གི་ལག་པར་མ་ཤོར་བའི་ཆེད་དུ། ཁྱེད་ཀྱིས་བསྒྲུབ་ཐུབ་པའི་དོན་དག་གཅིག་ནི། རང་ཉིད་ཀྱི་ཁ་པར་རྙིང་པ་ཡིན་ན་འདྲ། གསར་དུ་ཉོས་པའི་ཁ་པར་ཡིན་ཀྱང་ཆོག  གང་ལྟར། ཁ་པར་ནང་གི་གཞི་གྲངས་ཁག་སྤྲིན་མཛོད་དང་མི་སྦྲེལ་རྒྱུ་དེ་ཡིན། དེ་ལྟར་བྱས་ཚེ། ཁྱེད་ཀྱི་ཁ་པར་ནང་གི་གཞི་གྲངས་ཁག་སོ་སོ་རང་ཉིད་དང་ལྷན་དུ་གནས་ཐུབ།</p>

<p>** རྒྱལ་ནང་བཀོལ་ཆས་ཚོང་ཁང་དང་རྒྱལ་སྤྱིའི་བཀོལ་ཆས་ཚོང་ཁང་།
རྩ་བའི་ཆ་ནས། དྲ་སྟེང་དུ་ཡོད་པའི་གནས་ཚུལ་ག་འདྲ་ཡིན་རུང་། དེ་དྲ་རྒྱར་མཐུད་ཡོད་པའི་མི་ཞིག་གིས་ལོངས་སྤྱོད་བྱེད་ཐུབ་པ་ཞིག་དགོས་ཀྱི་ཡོད། ཡིན་ནའང་། དེང་གི་དུས་སུ། རྒྱལ་ཁབ་ཁ་ཤས་ཀྱིས་དྲ་རྒྱའི་ནང་གི་ཆ་འཕྲིན་གྱི་ནང་དོན་ཁག་ཅིག་བཀག་སྡོམ་བྱས་ཏེ།སོ་སོ་རང་ཉིད་ཀྱི་དྲ་རྒྱའི་པར་གཞི་གསར་སྐྲུན་བྱེད་ཀྱི་ཡོད་པ་དེ་ལ། ཡོངས་ཁྱབ་ཀྱི་ཐོག་ནས་དྲ་རྒྱ་དུམ་བུར་གཏོང་བ་ཞེས་འབོད། **</p>

<p>ཀྲུང་གོའི་དྲ་རྒྱའི་བདེ་འཇགས་ཀྱི་བཅའ་ཁྲིམས་ནང་དུ། རྒྱ་ནང་དུ་ཐོ་འགོད་བྱས་ཡོད་པའི་བཟོ་ལས་ཁང་ཁག་གིས་ས་གནས་ཀྱི་བཅའ་ཁྲིམས་བརྩི་སྲུང་བྱེད་དགོས་པ་གཏན་འབེབས་གནང་ཡོད། དེ་བས། དྲ་རྒྱའི་ཞབས་ཞུ་མཁོ་སྤྲོད་བྱེད་མཁན་དང་། ཀུ་ཤུ་བཟོ་ཚོང་ཁང་ལྟ་བུའི་བཀོལ་ཆས་ཚོང་ཁང་གི་བདག་པོ་ཚོས། སྲིད་གཞུང་གིས་རྣོ་ངར་ལྡན་པར་ངོས་འཛིན་བྱས་པའི་ཆ་འཕྲིན་གྱི་ནང་དོན་དང་བཀོལ་ཆས་རིགས་བཀག་སྡོམ་བྱེད་ཀྱི་ཡོད།</p>

<p>དུས་རྒྱུན་ཀུ་ཤུ་བཟོ་ཚོང་ཁང་གི་མི་སྒེར་གྱི་རང་དབང་དང་གསང་རྒྱ་སྲུང་སྐྱོབ་བྱེད་རྒྱུ་ཁས་ལེན་བྱེད་ཀྱི་ཡོད་རུང་། ཚོང་གི་ཁེ་ཕན་ལ་ཐུག་དུས། སྲིད་གཞུང་ལ་ཕྱར་བ་གྲུ་འདེགས་ཀྱི་ཚུལ་དུ། བཀོལ་ཆས་མང་པོ་བཀག་སྡོམ་བྱས་ཏེ། རྒྱལ་ནང་གི་འཛད་སྤྱོད་པ་ཚོའི་མི་སྒེར་གྱི་རང་དབང་དང་གསང་རྒྱ་ལ་དོ་ཕོག་བཟོ་བར་ཐེ་ཚོམ་སྐྱེ་གི་མེད།   ཀུ་ཤུ་བཟོ་ཚོང་ཁང་གིས་འཕྲུལ་རྩལ་དང་ལས་མིའི་ལས་བཟོ་བའི་ནུས་ཤུགས་ལ་བརྟེན་ནས། རྒྱ་ནང་གི་ཀུ་ཤུའི་བིམ་མཛོད་ཀྱི་ཁོངས་ནས་སྲིད་གཞུང་གི་དགའ་མོས་མི་བྱེད་པའི་བཀོལ་ཆས་རིགས་བཀག་སྡོམ་བྱེད་ཀྱི་ཡོད་ལ། དེའི་ཁོངས་སུ། མི་སྒེར་གྱི་གསང་རྒྱ་སྲུང་སྐྱོབ་བྱེད་ཐུབ་པའི་རྟོག་བཟོས་མི་སྒེར་དྲ་བའི་(VPN)་དང་། གསང་སྡོམ་མཁོ་སྤྲོད་བྱེད་མཁན་གྱི་བཀོལ་ཆས་གཞན་དག་ཚུད་ཡོད།</p>

<p>རྒྱལ་ཁབ་གཞན་གྱི་ནང་དུ། སྲིད་གཞུང་གིས་གསང་སྡོམ་མཁོ་སྤྲོད་བྱེད་མཁན་གྱི་བཀོལ་ཆས་རིགས་བཀག་སྡོམ་བྱེད་པ་དེ་འདྲ་ཧ་ལམ་མཐོང་དཀའ། དེ་བས། རྒྱལ་ཁབ་གཞན་དག་གི་བཀོལ་ཆས་ཚོང་ཁང་དུ་བདེ་འཇགས་ཡོད་པ་དང་སོ་སོའི་ངོ་བོ་སྦ་གསང་བྱེད་ཐུབ་པའི་བཀོལ་ཆས་རིགས་ལས་སླ་པོའི་ཐོག་ནས་རྙེད་ཐུབ་ཀྱི་ཡོད།</p>

        </article>
            <aside>
    <div class="menu-box menu-box-sidebar">
        
        <div class="menu">
            <a href="/tools"><h2>དྲ་བའི་རྨི་ལམ་ཐོལ་བརྒལ་མངོན་འགྱུར།</h2> 
                <div class="overlay"></div>        
                <img src="/assets/icons/1s.jpg" alt="/assets/icons/1.jpg"></a>
        </div>
        
        
        <div class="menu">
            <a href="/online-space"><h2>དྲ་རྒྱའི་འཇིག་རྟེན་འཇིག་ཉེན་ཀུན་བྲལ།</h2>
            <img src="/assets/icons/2s.jpg" alt="/assets/icons/2.jpg"></a>
        </div>
        
        
        <div class="menu">
            <a href="/tibetan-women/"><h2>སྐྱེས་མའི་གྲུ་ཟུར་མཐོང་བ་ཀུན་སྨོན།</h2>
            <img src="/assets/icons/3s.jpg" alt="/assets/icons/3.jpg"></a>
        </div>
       
        
        <div class="menu">
            <a href="/highlights"><h2>བོད་ཀྱི་སྐྱེས་མའི་དབུ་འཕང་ཡར་བསྟོད།</h2>
            <img src="/assets/icons/4s.jpg" alt="/assets/icons/4.jpg"></a>
        </div>
        
    </div>
    </aside>
    </section>
    </div>
<div class="footer">
	<a href="/">
		<div class="navigator">
		
	  </div>
	</a>
</div>
</body>

</html>

