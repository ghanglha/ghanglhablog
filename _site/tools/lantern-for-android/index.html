<html lang="bo">
<head>
    <meta charset="UTF-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1.0">
    <title>ཨན་ཌོ་ཁ་པར་ཆེད་ལྒང་བཞུ་རྟོག་བཟོས་སྒེར་དྲ།</title>
    <link rel="stylesheet" href="/assets/css/style.css">
    <script src="/assets/script/script.js"></script>
    <script src="/assets/script/simpleparallax.js"></script>
    <!-- Google tag (gtag.js) -->
<script async src="https://www.googletagmanager.com/gtag/js?id=G-3Z0SR5FQ62"></script>
<script>
  window.dataLayer = window.dataLayer || [];
  function gtag(){dataLayer.push(arguments);}
  gtag('js', new Date());

  gtag('config', 'G-3Z0SR5FQ62');
</script>

<!-- Matomo -->
<script>
  var _paq = window._paq = window._paq || [];
  /* tracker methods like "setCustomDimension" should be called before "trackPageView" */
  _paq.push(['trackPageView']);
  _paq.push(['enableLinkTracking']);
  (function() {
    var u="//matomo.ganglha.net/";
    _paq.push(['setTrackerUrl', u+'matomo.php']);
    _paq.push(['setSiteId', '1']);
    var d=document, g=d.createElement('script'), s=d.getElementsByTagName('script')[0];
    g.async=true; g.src=u+'matomo.js'; s.parentNode.insertBefore(g,s);
  })();
</script>
<!-- End Matomo Code -->
<!-- Matomo Tag Manager -->
<script>
  var _mtm = window._mtm = window._mtm || [];
  _mtm.push({'mtm.startTime': (new Date().getTime()), 'event': 'mtm.Start'});
  (function() {
    var d=document, g=d.createElement('script'), s=d.getElementsByTagName('script')[0];
    g.async=true; g.src='http://matomo.ganglha.net/js/container_mAN1RLTs.js'; s.parentNode.insertBefore(g,s);
  })();
</script>
<!-- End Matomo Tag Manager -->

</head>
<body>

    <div class="container-flued blog-container" style='background-image:url(/assets/images/lantern.png)'>
        <div class="banner-featured ">
            <div class="banner-title article-heading">
                <h1>ཨན་ཌོ་ཁ་པར་ཆེད་ལྒང་བཞུ་རྟོག་བཟོས་སྒེར་དྲ།</h1>
                <span>10/14/2023</span>
            </div>
        </div>
    </div>
    <div class="container">
    <section>
        <article>
           <p>རྩོམ་ཡིག་འདིའི་ནང་དུ། རང་ཉིད་དྲ་མྱུལ་བྱེད་སྐབས་སེམས་འཚབ་བྱུང་བའི་གནད་དོན་ཁག་ཅིག་གླེང་འདོད། ང་ཚོས་དྲ་སྟེང་དུ་གནས་ཚུལ་མང་པོ་ཞིག་བརྗེ་ལེན་དང་བརྒྱུད་སྐུར་བྱེད་ཀྱི་ཡོད་ལ། སྲིད་གཞུང་དང་བཟོ་ལས་ཁང་སོགས་ལ་གནས་ཚུལ་དེ་དག་གི་ནང་དོན་ལ་ལྐོག་ལྟ་བྱེད་པའི་ནུས་པ་ཡོད་ལ། དྲ་ཇག་ཚོར་ཡང་དེ་མཚུངས་ཀྱི་འཇོན་ཐང་དང་ལག་རྩལ་ཡོད།  མཛུབ་གནོན་ཐེངས་གཅིག་གིས་དྲ་སྟེང་དུ་ཡོད་ཚད་རག་ཏུ་འཇུག་ཐུབ་པའི་གོ་རིམ་དེའི་ཁྲོད་དུ། ང་ཚོས་སོ་སོའི་སྒེར་གྱི་གསང་རྒྱ་བློས་གཏོང་བྱེད་ཀྱི་མེད་དམ།</p>

<p>དེ་ན། ང་ཚོས་རང་ཉིད་ཀྱི་ངོ་བོ་དང་དྲ་སྟེང་དུ་བརྒྱུད་གཏོང་བྱས་པའི་གནས་ཚུལ་ཁག་སྲུང་སྐྱོབ་བྱེད་ཐུབ་བམ་ཞེ་ན། སྲུང་སྐྱོབ་བྱེད་ཐུབ་བོ།།</p>

<p>ང་ཚོས་དྲ་རྒྱ་བཀོལ་ཏེ། དྲ་སྟེང་དུ་ཆ་འཕྲིན་བསྡུ་ལེན་དང་། དྲ་ཐོག་ཏུ་དངུལ་གཏོང་ལེན། སྤྱི་ཚོགས་དྲ་བ་བཀོལ་སྤྱོད། དྲ་བརྙན་ལ་ལྟ་བ། གྲོགས་པོ་དང་ནང་མི་ལ་ཁ་བརྡ། དྲ་ལམ་དུ་ཉོ་ཚོང་སོགས་བྱེད་སྒོ་སྣ་ཚོགས་ཤིག་རྩོམ་ཐུབ་ལ། དེ་དང་དུས་མཚུངས་སུ་རང་ཉིད་མི་་སྒེར་གྱི་གསང་རྒྱ་སྲུང་སྐྱོབ་བྱེད་ཐུབ།
རང་ཉིད་ཀྱི་གསང་རྒྱ་སྲུང་སྐྱོབ་བྱེད་ཐབས་ཀྱི་ལམ་ཁ་ནི་རྟོག་བཟོས་སྒེར་དྲ་ཡིན།</p>

<p>རྟོག་བཟོས་སྒེར་དྲ།
རྟོག་བཟོས་སྒེར་དྲས། དྲ་རྒྱ་བཀོལ་སྤྱོད་བྱེད་པའི་སྐབས་སུ་ཁྱེད་ལ་སྒེར་གྱི་དྲ་བ་ཞིག་མཁོ་སྤྲོད་བྱེད་ཀྱི་ཡོད།
དྲ་རྒྱ་ནི་རླངས་འཁོར་བརྒྱ་ཕྲག་མང་པོ་ཕར་འགྲོ་ཚུར་འོང་བྱ་སའི་་མྱུར་བགྲོད་གཞུང་ལམ་ཞིག་དང་མཚུངས་ལ། རྟོག་བཟོས་སྒེར་དྲ་བཀོལ་སྤྱོད་བྱེད་པ་ནི། གཞུང་ལམ་དེའི་སྟེང་གི་ཕུག་ལམ་གཞན་པ་ཞིག་གི་ནང་དུ་རླངས་འཁོར་གཏོང་བ་འདྲ་བས། གཞན་གྱིས་ཞིབ་ལྟ་བྱེད་དུས་ཕུག་ལམ་མཐོང་བ་མ་གཏོགས། ཕུག་ལམ་དེའི་ནང་དུ་འཛུལ་ཚར་བའི་ཁྱེད་རང་མཐོང་མི་ནུས།</p>

<h2 id="རྟོགབཟོསསྒེརདྲབཀོལསྤྱོདབྱེདདོནགངཡིན">རྟོག་བཟོས་སྒེར་དྲ་བཀོལ་སྤྱོད་བྱེད་དོན་གང་ཡིན།</h2>

<h3 id="གསངསྡོམ">གསང་སྡོམ།</h3>

<p>རྟོག་བཟོས་སྒེར་དྲའི་ཁྱད་ཆོས་གཙོ་བོ་ཞིག་ནི། ཁྱེད་ཀྱི་དྲ་ཐོག་གི་བྱེད་སྒོ་ཁག་གསང་སྡོམ་བྱེད་ཀྱི་ཡོད་པ་དེ་ཡིན། ཁྱད་ཆོས་དེའི་དབང་གིས། ཁྱེད་ཀྱིས་དྲ་ཚིགས་གང་དག་ལྟ་ཀློག་བྱས་ཡོད་མེད་དང་། ཁྱེད་ཀྱིས་ཡིག་ཆ་གང་ཞིག་བརྒྱུད་གཏོང་བྱས་ཡོད་མེད་དྲ་བའི་ཞབས་ཞུ་མཁོ་སྤྲོད་བྱེད་མཁན་གྱིས་རྩ་བ་ནས་མཐོང་མི་ཐུབ་པ་བཟོ་གི་ཡོད། ཁྱེད་རང་དང་རྟོག་བཟོས་སྒེར་དྲའི་ཞབས་ཞུ་མཁོ་སྤྲོད་མཁན་གཉིས་ཀར་མ་གཏོགས་གསང་གྲོལ་གྱི་ལྡེ་མིག་མེད། དེར་བརྟེན། རྟོག་བཟོས་སྒེར་དྲའི་ཞབས་ཞུ་མ་ནོར་བ་ཞིག་འདེམས་རྒྱུ་གལ་ཆེ།</p>

<p>གཞི་གྲངས་སྲུང་སྐྱོབ།
གསང་སྡོམ་གྱིས་ཁྱེད་ལ་དྲ་སྟེང་དུ་བསྡུ་ལེན་དང་བརྒྱུད་གཏོང་བྱས་པའི་གནས་ཚུལ་རིགས་སྲུང་སྐྱོབ་བྱེད་དུ་འཇུག་གི་ཡོད་ལ། དེའི་ཁོངས་སུ་དྲ་ལམ་གྱི་འབྲེལ་མཐུད་ཀྱང་ཚུད་ཀྱི་ཡོད། གསང་སྡོམ་བྱས་ཡོད་པའི་རྒྱུ་མཚན་གྱིས། ཁྱད་ཆོས་དེས་ཀྲུང་གོ་འགུལ་འཕྲིན། ཀྲུང་གོ་གློག་འཕྲིན། ཀྲུང་གོ་སྦྲེལ་འཕྲིན་སོགས་དྲ་བའི་ཞབས་ཞུ་མཁོ་སྤྲོད་མཁན་དང་། དྲ་ཇག  ད་དུང་འཛད་སྤྱོད་པའི་ཆ་འཕྲིན་སྤྱོད་པར་དབང་ཆ་ཡོད་མཁན་གྱི་སྲིད་གཞུང་སོགས་བཀག་འགོག་བྱས་ཏེ། ཁྱེད་ཀྱི་དྲ་བའི་ལམ་ཁའི་ནང་དུ་ལྐོག་འཛུལ་བྱེད་མ་ཐུབ་པ་བཟོ་གི་ཡོད།
ཁྱེད་ཀྱིས་དྲ་ཚིགས་བརྟན་པོ་ཞིག་གི་སྟེང་དུ། ཁྱེད་ཀྱི་མིང་དང་། གསང་གྲངས། ཁ་པར་ཨང་གྲངས། དངུལ་ཁང་གི་ཨང་གྲངས་སོགས་ཡར་འཇུག་བྱེད་སྐབས། རྟོག་བཟོས་སྒེར་དྲ་བཀོལ་ན། དེས་ཁྱེད་ལ་བདེ་འཇགས་ཀྱི་རིམ་པ་འཕར་མ་ཞིག་སྤྲོད་ངེས།</p>

<p>སྡོད་གནས་སྦ་གསང་།
རྟོག་བཟོས་སྒེར་དྲས་ཁྱེད་ཀྱི་སྡོད་གནས་གང་ཡིན་མིན་ཁྱེད་ཀྱིས་ལྟ་ཀློག་བྱ་སའི་དྲ་ཚིགས་ཁག་དང་། ཁྱེད་ཀྱི་དྲ་བའི་ཞབས་ཞུ་མཁོ་སྤྲོད་མཁན་ལ་མཐོང་དུ་མི་འཇུག ཁྱེད་ཀྱིས་རྒྱུན་ལྡན་གྱི་དྲ་རྒྱ་བཀོལ་ཏེ་དྲ་ཚིགས་ཤིག་ལྟ་ཀློག་བྱེད་སྐབས། དྲ་ཚིགས་གང་དེའི་ཞབས་ཞུ་མཁོ་སྤྲོད་བྱེད་མཁན་གྱིས་ཁྱེད་རང་གང་དུ་ཡོད་མེད་ཤེས་ཐུབ། འོན་ཀྱང་། རྟོག་བཟོས་སྒེར་དྲ་བཀོལ་སྐབས། ཁོང་ཚོས་ཁྱེད་ཀྱི་བཀོལ་བཞིན་པའི་རྟོག་བཟོས་སྒེར་དྲའི་དྲ་བའི་ཞབས་ཞུ་ཆས་ཀྱི་ས་གནས་མཐོང་གི་ཡོད།
ཁྱེད་ཀྱིས་དྲ་བའི་ཞབས་ཞུ་མཁོ་སྤྲོད་བྱེད་མཁན་གྱིས་ཁྱེད་རང་རྟོག་བཟོས་སྒེར་དྲ་ཞིག་ལ་མཐུད་ཡོད་པ་མ་གཏོགས། ཁྱེད་ཀྱིས་དྲ་ཚིགས་དང་དྲ་ཐོག་གི་སྡིངས་ཆ་གང་དག་ལ་ལྟ་ཀློག་བྱེད་ཀྱི་ཡོད་མེད་མཐོང་མི་ཐུབ།</p>

<p>བཀག་སྡོམ་བྱས་ཡོད་པའི་ཆ་འཕྲིན་དང་དྲ་ལམ་གྱི་སྡིངས་ཆ་ཁག་སྤྱོད་ཐུབ།
རྟོག་བཟོས་སྒེར་དྲས་བར་མི་ལྟ་བུའི་ངོ་བོའི་ཐོག་ཁྱེད་རང་དང་ཁྱེད་ཀྱིས་ལྟ་ཀློག་བྱ་སའི་དྲ་ཚིགས་དང་། ཁྱེད་ཀྱིས་བཀོལ་སྤྱོད་བྱ་སའི་སྡིངས་ཆ་སོགས་ཀྱི་བར་དུ་དྲ་བའི་ལམ་ཁ་དམིགས་བསལ་ཞིག་བསྐྲུན་གྱི་ཡོད་སྟབས། ཁྱེད་ཀྱིས་དྲ་ཐོག་གི་ཆ་འཕྲིན་ཡོད་དོ་ཅོག་ལ་ལྟ་ཀློག་བྱེད་ཐུབ་པ་མ་ཟད། དྲ་སྟེང་གི་སྡིངས་ཆ་ཡོངས་རྫོགས་བཀོལ་ཐུབ། རྟོག་བཟོས་སྒེར་དྲས་ཁྱེད་རང་དྲ་རྒྱ་བཀག་སྡོམ་ལ་གཡོལ་དུ་འཇུག  འོན་ཀྱང་། ཤེས་དགོས་པ་ཞིག་ལ། ཁྱེད་ཀྱིས་ངོ་བོ་སྦ་གསང་བྱེད་མི་ཐུབ་པས། ཚད་ལྡན་མིན་པའི་རྟོག་བཟོས་སྒེར་དྲ་བཀོལ་ན། ཁྱེད་ཀྱིས་ཕྱི་ཕྱོགས་ཀྱི་དྲ་ཚིགས་ཁག་ལ་ལྟ་ཐུབ་ངེས་ཀྱང་། སོ་སོའི་བདེ་འཇགས་ཤོར་བའི་ཉེན་ཁ་ཆེ།</p>

<p>ལྒང་བཞུ་སྒེར་བཟོས་སྒེར་དྲ་བཀོལ་དགོས་དོན་གང་ཡིན།
ལྒང་བཞུ་ནི་སྤྱོད་བདེ་བ་མ་ཟད། རྙོག་གླེང་གང་ཡང་མེད་པའི་རྒྱལ་སྤྱིའི་ནང་གི་མཉེན་ཆས་ཚད་ལྡན་ཞིག་ཡིན། མཉེན་ཆས་དེ་ལ་རིམ་པ་གཉིས་ཡོད་དེ། རིམ་པ་དང་པོ་དེ་རིན་མེད་ཡིན། ཟླ་རེརེ་རིན་མེད་ཀྱིས་ཐོག་ནས་དྲ་རྒྱ་500MB ཙམ་བཀོལ་ཆོག  གལ་ཏེ། ཁྱེད་ཀྱིས་ཚད་བཀག་གང་ཡང་མེད་པའི་ཐོག་ནས་དྲ་རྒྱ་སྤྱོད་འདོད་ཚེ། མཉེན་ཆས་འདིའི་ནང་གི་རིམ་པ་མཐོ་བ་དེར་ཟླ་རེརེ་དམངས་སྒོར་¥ 430/-ཙམ་སྤྲད་དེ་ཉོས་ཆོག   མཉེན་ཆས་འདིའི་དྲ་བའི་ཞབས་ཞུ་ཆས་ཨ་རི་དང་རྒྱ་གར་ན་ཡོད།
ལྒང་བཞུ་གང་ནས་ཕབ་ལེན་བྱེད་དགོས།</p>

<p>རྒྱལ་ནང་གི་ཀུ་ཤུ་བིམ་མཛོད་ནང་དུ་ཚད་ལྡན་གྱི་རྟོག་བཟོས་སྒེར་དྲ་གང་ཡང་མི་རྙེད། ཨན་ཌོ་ཁ་པར་བཀོལ་མཁན་ཚོས་མཉེན་ཆས་བཟོ་སྐྲུན་བྱེད་མཁན་གྱི་དྲ་ངོས་ནས་ཚད་ལྡན་གྱི་མཉེན་ཆས་རིགས་ཐད་ཀར་ཕབ་ལེན་བྱེད་ཐུབ། ཀུ་ཤུ་བཟོ་ཚོང་ཁང་གི་ཐག་གཅོད་ལ་འགྱུར་བ་མ་ཕྱིན་བར་དུ། ཁ་པར་སྤྱོད་མཁན་ཚོར་ཕབ་ལེན་གྱི་གདམ་ག་མེད། གང་ཡིན་ཞེ་ན། སྲིད་གཞུང་གིས་བཀག་འགོག་བྱེད་ཀྱི་ཡོད་པས་སོ།།</p>

<p>ཨན་ཌོ་ཁ་པར་ནང་དུ་ཕབ་ལེན་དང་ནང་འཇུག་བྱེད་སྟངས།</p>

<p>གོ་རིམ་དང་པོ། གོ་རིམ་དང་པོ། ཁྱེད་ཀྱི་ཁ་པར་སྟེང་གི་དྲ་རྒྱ་བཤེར་ཆས་ཀྱི་ནང་དུ། གཤམ་གྱི་དྲ་ཚིགས་འདིའི་ཁ་བྱང་གཏགས་དགོས།
<a href="https://s3.amazonaws.com/loklad.com/lantern.html">https://s3.amazonaws.com/loklad.com/lantern.html</a></p>

<p>གོ་རིམ་གཉིས་པ། དྲ་ངོས་གཡས་ཀྱི་སྟེང་ཕྱོགས་ནས་རང་གི་འདོད་མོས་ལྟར་སྐད་ཡིག་བརྗེ་ཆོག</p>

<p><img src="/assets/images/lantern-3.jpg" alt="" /></p>

<p>གོ་རིམ་གསུམ་པ། ཕབ་ལེན་གྱི་ཐོག་ཏུ་ནོན།
<img src="/assets/images/lantern-4.jpg" alt="" /></p>

<p>གོ་རིམ་བཞི་པ། འཆར་ངོས་སུ་ཡིག་སྒམ་ཞིག་མངོན་ཡོང་ངེས་ལ། དེའི་ནང་གི་ “Android”ཐོག་ལ་མནན་ཚེ། འཆར་ངོས་རྗེས་མ་ལ་འཁྲིད་ངེས།
<img src="/assets/images/lantern-5.jpg" alt="" /></p>

<p>གོ་རིམ་ལྔ་པ། “OK” ཐོག་ལ་མནན་ཚེ། ཕབ་ལེན་འགོ་འཛུགས་བྱེད་ངེས།</p>

<p><img src="/assets/images/lantern-6.jpg" alt="" /></p>

<p>གོ་རིམ་དྲུག་པ། “打开”ཁ་འབྱེད་ཀྱི་ཐོག་ལ་མནན་ཚེ། ཡིག་སྒམ་གསར་པ་མངོན་ཡོང་ངེས།</p>

<p><img src="/assets/images/lantern-7.jpg" alt="" />
གོ་རིམ་བདུན་པ།“设置” ་སྒྲིག་འགོད་ཀྱི་ཐོག་ལ་མནན་ཚེ། ཡིག་སྒམ་གསར་པ་ཞིག་ཁ་འབྱེད་ངེས།</p>

<p><img src="/assets/images/lantern-8.jpg" alt="" />
གོ་རིམ་བརྒྱད་པ། གཡས་ཕྱོགས་སུ་འཐེན་ཏེ་ནང་འཇུག་གི་ཆོག་མཆན་སྤྲོད་དགོས།
<img src="/assets/images/lantern-9.jpg" alt="" />
གོ་རིམ་དགུ་པ། 安装་ནང་འཇུག་གི་ཐོག་ལ་མནན་ཚེ། ནང་འཇུག་བྱེད་ངེས།
<img src="/assets/images/lantern-10.jpg" alt="" /></p>

<p>གོ་རིམ་བཅུ་པ།  打开 ཐོག་ལ་མནན་ཏེ་བཀོལ་སྤྱོད་བྱེད་འགོ་ཚུགས།</p>

        </article>
            <aside>
    <div class="menu-box menu-box-sidebar">
        
        <div class="menu">
            <a href="/tools"><h2>དྲ་བའི་རྨི་ལམ་ཐོལ་བརྒལ་མངོན་འགྱུར།</h2> 
                <div class="overlay"></div>        
                <img src="/assets/icons/1s.jpg" alt="/assets/icons/1.jpg"></a>
        </div>
        
        
        <div class="menu">
            <a href="/online-space"><h2>དྲ་རྒྱའི་འཇིག་རྟེན་འཇིག་ཉེན་ཀུན་བྲལ།</h2>
            <img src="/assets/icons/2s.jpg" alt="/assets/icons/2.jpg"></a>
        </div>
        
        
        <div class="menu">
            <a href="/tibetan-women/"><h2>སྐྱེས་མའི་གྲུ་ཟུར་མཐོང་བ་ཀུན་སྨོན།</h2>
            <img src="/assets/icons/3s.jpg" alt="/assets/icons/3.jpg"></a>
        </div>
       
        
        <div class="menu">
            <a href="/highlights"><h2>བོད་ཀྱི་སྐྱེས་མའི་དབུ་འཕང་ཡར་བསྟོད།</h2>
            <img src="/assets/icons/4s.jpg" alt="/assets/icons/4.jpg"></a>
        </div>
        
    </div>
    </aside>
    </section>
    </div>
<div class="footer">
	<a href="/">
		<div class="navigator">
		
	  </div>
	</a>
</div>
</body>

</html>

